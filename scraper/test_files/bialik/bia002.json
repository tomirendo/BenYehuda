{
    "url": "http://benyehuda.org/bialik/bia002.html",
    "chapters": [
        {
            "text": "\nמִשּׁוּט בַּמֶּרְחַקִּים, מִמְּקוֹמוֹת נָדַדְתִּי,\nכְּצִפּוֹר מִיָּם אֶל-בֵּית אִמִּי חָרַדְתִּי.\n\nוְשֵׁנִית לְפָנַי הַמְּקוֹמוֹת הַחֲבִיבִים,\nהַקְּרוֹבִים אֶל-לִבִּי וּלְבָבִי מַעֲצִיבִים;\n\nוְשֵׁנִית הַתְּמוּנוֹת הַנְּעִימוֹת לִקְרָאתִי,\nשֶׁכֹּה כָלְתָה עֵינִי רַוֹּתָן דִּמְעָתִי,\n\nשֶׁכֹּה צָמְאָה נַפְשִׁי לִבְכּוֹת עַל-צַוָּארָן,\nלְחַבְּקָן וּלְנַשְּׁקָן וּלְחוֹנֵן עֲפָרָן.\n\nמִכֹּל תַּנְחוּמוֹתָיו אֵל הוֹתִיר לִי שְׁתָּיִם:\nזִכְרוֹנוֹת מַדְאִיבִים עִם דִּמְעוֹת עֵינָיִם.\n\nוְגַם יְמֵי עָנְיִי וּנְדוּדֵי גָלוּתִי\nלֹא מָחוּ מִלִּבִּי זִכְרוֹנוֹת יַלְדוּתִי,\n\nהַחֲתוּמִים בְּנַפְשִׁי וּנְשׂוּאִים עִמָּדִי,\nכַּחוֹתָם עַל-לִבִּי, כַּחוֹתָם עַל-יָדִי;\n\nוְגַם דִּמְעוֹת עֵינַי בַּנֵּכָר הוֹרַדְתִּי -\nאֶל-נֹאדֵךְ נָפָלוּ, עֲרִישַׂת מוֹלַדְתִּי!\n\nוּבְאֶרֶץ מֶרְחַקִּים - גַּם-שָׁם לֹא מָצָאתִי\nיַד חֶסֶד שֶׁתִּמַח מִפָּנַי דִּמְעָתִי.\n\nוּמְלֵאָה כְּיוֹם הוֹצֵאתִיהָ, הֵבֵאתִי\nאֶת-כּוֹס הַתַּרְעֵלָה עִמָּדִי אֶל-בֵּיתִי.\n\nוּכיוֹם עֲזַבְתִּיה, מְלֵאָה וּרְוָיָה,\nמָצָאתִי גַם-כּוֹסֵךְ - הַכֹּל כְּשֶׁהָיָה!\n\nזֶה עָנְיֵךְ, זֶה לַחֲצֵךְ, זֹאת קַדְרוּת פָּנָיִךְ -\nמַה-כָּבֵד הֶעָנָן הָרֹבֵץ עָלָיִךְ!\n\nאַף-נֵטֶף מַר אֶחָד לֹא נִגְרַע מִכּוֹסֵךְ -\nאֵל אָסַף אֶת-שְׁלוֹמֵךְ, אֵל שָׁכַח חַנּוֹתֵךְ.\n\nמִי יֵדַע הַדְּמָעוֹת שֶׁעוֹד תִּשָּׁפַכְנָה,\nהַסּוּפוֹת שֶׁעוֹד עַל-רֹאשֵׁנוּ תָּגַחְנָה -\n\nעַד-פְּרֹץ רוּחַ טוֹבָה, חֲזָקָה, נֶאְדָּרָה,\nשֶׁתּוּכַל לִתְקֹעַ הָעָב הַמִּדְבָּרָה;\n\nשֶׁתִּמַח הֶעָנָן הַסוֹכֵךְ שָׁמֵינוּ\nמֵעֲלוֹת צַעֲקָתֵנוּ, מֵעֲבֹר תְּפִלָּתֵנוּ...",
            "index": 0,
            "name": ""
        }
    ],
    "name": "משוט במרחקים"
}