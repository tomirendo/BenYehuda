{
    "url": "http://benyehuda.org/bialik/bia002.html",
    "chapters": [
        {
            "index": 0,
            "name": "",
            "text": " \nמִשּׁוּט\r\nבַּמֶּרְחַקִּים, מִמְּקוֹמוֹת נָדַדְתִּי,\nכְּצִפּוֹר מִיָּם\r\nאֶל-בֵּית אִמִּי חָרַדְתִּי.\n \nוְשֵׁנִית לְפָנַי\r\nהַמְּקוֹמוֹת הַחֲבִיבִים,\nהַקְּרוֹבִים\r\nאֶל-לִבִּי וּלְבָבִי מַעֲצִיבִים;\n \nוְשֵׁנִית\r\nהַתְּמוּנוֹת הַנְּעִימוֹת לִקְרָאתִי,\nשֶׁכֹּה כָלְתָה\r\nעֵינִי רַוֹּתָן דִּמְעָתִי,\n \nשֶׁכֹּה צָמְאָה\r\nנַפְשִׁי לִבְכּוֹת עַל-צַוָּארָן,\nלְחַבְּקָן\r\nוּלְנַשְּׁקָן וּלְחוֹנֵן עֲפָרָן.\n \nמִכֹּל\r\nתַּנְחוּמוֹתָיו אֵל הוֹתִיר לִי שְׁתָּיִם:\nזִכְרוֹנוֹת\r\nמַדְאִיבִים עִם דִּמְעוֹת עֵינָיִם.\n \nוְגַם יְמֵי עָנְיִי\r\nוּנְדוּדֵי גָלוּתִי\nלֹא מָחוּ מִלִּבִּי\r\nזִכְרוֹנוֹת יַלְדוּתִי,\n \nהַחֲתוּמִים\r\nבְּנַפְשִׁי וּנְשׂוּאִים עִמָּדִי,\nכַּחוֹתָם\r\nעַל-לִבִּי, כַּחוֹתָם עַל-יָדִי;\n \nוְגַם דִּמְעוֹת\r\nעֵינַי בַּנֵּכָר הוֹרַדְתִּי -\nאֶל-נֹאדֵךְ\r\nנָפָלוּ, עֲרִישַׂת מוֹלַדְתִּי!\n \nוּבְאֶרֶץ\r\nמֶרְחַקִּים - גַּם-שָׁם לֹא מָצָאתִי\nיַד חֶסֶד שֶׁתִּמַח\r\nמִפָּנַי דִּמְעָתִי.\n \nוּמְלֵאָה כְּיוֹם\r\nהוֹצֵאתִיהָ, הֵבֵאתִי\nאֶת-כּוֹס\r\nהַתַּרְעֵלָה עִמָּדִי אֶל-בֵּיתִי.\n \nוּכיוֹם\r\nעֲזַבְתִּיה, מְלֵאָה וּרְוָיָה,\nמָצָאתִי\r\nגַם-כּוֹסֵךְ - הַכֹּל כְּשֶׁהָיָה!\n \nזֶה עָנְיֵךְ, זֶה\r\nלַחֲצֵךְ, זֹאת קַדְרוּת פָּנָיִךְ -\nמַה-כָּבֵד הֶעָנָן\r\nהָרֹבֵץ עָלָיִךְ!\n \nאַף-נֵטֶף מַר אֶחָד\r\nלֹא נִגְרַע מִכּוֹסֵךְ -\nאֵל אָסַף\r\nאֶת-שְׁלוֹמֵךְ, אֵל שָׁכַח חַנּוֹתֵךְ.\n \nמִי יֵדַע\r\nהַדְּמָעוֹת שֶׁעוֹד תִּשָּׁפַכְנָה,\nהַסּוּפוֹת שֶׁעוֹד\r\nעַל-רֹאשֵׁנוּ תָּגַחְנָה -\n \nעַד-פְּרֹץ רוּחַ\r\nטוֹבָה, חֲזָקָה, נֶאְדָּרָה,\nשֶׁתּוּכַל לִתְקֹעַ\r\nהָעָב הַמִּדְבָּרָה;\n \nשֶׁתִּמַח הֶעָנָן\r\nהַסוֹכֵךְ שָׁמֵינוּ\nמֵעֲלוֹת\r\nצַעֲקָתֵנוּ, מֵעֲבֹר תְּפִלָּתֵנוּ..."
        }
    ],
    "name": "משוט במרחקים"
}